'.
.
.
.
.
.
.
.
.
.
.
.
.
.
.
.

''သားရေ..မေမေ့စလောင်းဗန်းလေး..
ပြန်ချိန်ပေးစမ်းပါဦး...မနေ့က 
ကိုရီးယားက ကွယ်...
ကောင်းခန်းရောက်နေမှဖြင့်...
လိုင်းက မမိတော့တာ..''

''အလုပ်က သူဌေးမရဲ့ ယောကျ်ားက သူ့အတွင်းရေးမှူးမလေးနဲ့ ဖြစ်နေတာကို သိသွားပြီး..တရားရုံးမှာ ကွာရှင်းခွင့်တောင်းနေတဲ့အချိန်..အဲ့တရားရုံးမှာ သူဌေးမက သူ့အရင်ယောကျ်ားရဲမိန်းမနဲ့..ပြန်တွေ့မှာ.....''

''ဟာ..မေမေ..ရပြီ ရပြီ..တော်ပြီ။
သားချိန်ပေးမယ်..ဟုတ်ပြီလား..
ဆက်မပြောနဲ့တော့..ဖေဖေလာမှပြောတော့
ဟုတ်လား...''

''အိုကွယ်..မေမေက မေမေတစ်ယောက်ထည်းကြည့်နေရပြီး မင်းတို့က မအားလို့ မကြည့်ရတာကို သနားလို့ ပြန်ပြန်ပြောပြပေးတာပါကွယ်..''

''ရပါတယ်..မေမေရယ်..သားရဲ့ဝဋ်ကြွေးပဲ ထားလိုက်ပါတော့..။ရှေးအတိတ်ကံပေါ့။
နောက်ဘဝ အဲ့လိုမဖြစ်ရအောင်..
စလောင်းဗန်းချိန်ပေးပြီး ကုသိုလ်ယူပါ့မယ်။
မေမေ့ ကိုရီးယားတွေတော့..သားကို
ပြောမပြပါနဲ့တော့..နော်...''

ဘေးနားမှ အပြင်သွားဘို့စောင့်နေသော
ပန်းဖြူက တစ်ခစ်ခစ်ရယ်သည်။
မေမေက အေးချမ်းလွန်းသည့်ဘဝကို
ပိုင်ဆိုင်ထားသူ ဖြစ်၏။
ယောကျ်ားနှင့်သားစားဘို့ ချက်ပြုတ်ပြီးလျှင်
သူ့အလုပ်တစ်ဝက်ပြီးပြီဖြစ်သည်။
ဖေဖေကလဲ မေမေ့ကို သိပ်ချစ်သူဖြစ်ပြီး
ဖေဖေကိုယ်၌ကလဲ အနေအေး၍
သည်းငြီးခံတက်သူဖြစ်သည်။
တစ်ခါတစ်ခါ မေမေ့ကိုရီးယားကားများက
ဖေဖေ့အတွက် အိပ်ယာဝင်ပုံပြင်ဖြစ်နေခဲ့သည်။
ဘာပဲဖြစ်ဖြစ် သူတို့မိသားစုလေးက
တိတ်တဆိတ်နှင့် နေပျော်ဘို့ကောင်းသည်ကတော့ အသေအချာ...။

လမ်းမရောက်တော့..ပန်းဖြူက
စကားစသည်။

''နင်တို့ မိသားစုလေးက အရမ်းအားကျဘို့ကောင်းတာပဲဟာ..ငါ့ဖေဖေနဲ့မေမေကတော့
သူတို့အလုပ်ကလွဲရင်..ကမ္ဘာမှာ ဘာမှရှိတယ်တောင် မထင်ကြဘူး...''

သူမပြောနေသည်ကို သူထဲထဲဝင်ဝင်သိထားပြီးပြီဖြစ်သည်။စီးပွားရေးကို ကြုံးလုပ်ရင်း
လူ့သဘာဝကို ကျောခိုင်းလာကြသည်။
တစ်ဦးနှင့်တစ်ဦးလဲ အချိန်မပေးနိုင်တော့
အိမ်ထောင်ရေးက ပေါ့ပျက်ပျက်ဖြစ်လာခဲ့သည်။
ယနေ့ခေတ်မှာ အရာရာကို ငွေနဲ့ပေးဝယ်လို့ရသည်မှာ မှန်သော်လည်း...တစ်ချို့သော အကြောင်းတရားများက ပေးဝယ်စရာမလိုပဲ ထိုငွေနံ့ကြောင့် ရောက်လာကြခြင်းဖြစ်သည်ကို သူ ပြောပြချင်၏။
သို့သော်လည်း..မိကျောင်းမင်းရေခင်းသလိုဖြစ်မှာလဲဆိုး၍..နွေးထွေးသောချစ်ခြင်းမေတ္တာတရားကို လိုအပ်နေသည့် ပန်းဖြူအပေါ်ပင်..သူ အချိန်ပိုပေးမိသည်။

''နင်..ဒီည သွားကြည့်မှာလား...''
''အေး...နင်ရော..လိုက်မယ်မှတ်လား..''

ပန်းဖြူက အဟက်ခနဲ တစ်ချက်ရယ်သည်။
တိုးဝေ့လာသော လေညှင်းမှာ သူမဆံနွယ်ရနံ့ကိုရသည်။

''မလိုက်တော့ဘူး..ထုံးစံအတိုင်းပေါ့..
ဒယ်ဒီနဲ့ မာမီက မှာသွားတယ်..
အိမ်ပြန် နောက်ကျမယ်..တဲ့..။''

''........''
ဟူး..ခနဲ သက်ပြင်းမောတစ်ချက်မှုတ်ထုတ်လိုက်သည်။ဒီနာကျင်မူ့တွေကို သူမအတွက် ဖယ်ရှားပေးချင်သော်လည်း..သူမစွမ်းနိုင်သည့်အရာဖြစ်နေခဲ့သည်။...

''ဒါဆိုလဲ နင် အိမ်မှာနေ။ငါသွားကြည့်မယ်..
နင်ကတော့ ကျိန်းသေအောင်မှာပါ..။
ငါကတော့...ဖြေတော့ဖြေထားတာပဲ...''

သူမက သူ့ကို ခပ်ပြုံးပြုံးကြည့်ရင်း
''နင်လဲ အောင်မှာပါ..''ဟု ခပ်တိုးတိုးပြောကာ
ခေါင်းငုံ့ချလိုက်သည်။

ဒီည အောင်စာရင်းတွေ ထွက်မည်လေ။


                *******************          

ကျောင်းလမ်းလေးအတိုင်း သူလျှောက်လာခဲ့သည်။လမ်းတောက်လျှောက် မာကျူရီမီးတိုင်များက ထွန်းလင်းပေးထားသဖြင့် သိပ်မှောင်မနေခဲ့။ကျောင်းသားကျောင်းသူများကတော့ ဟိုနေရာတစ်စု ဒီနေရာတစ်စုဖြင့် သူ့အုပ်စုနှင့်သူ ဆူညံနေခဲ့သည်။

''ဟေ့ကောင်..ခန့်ဇော်..ငါတို့ဒီမှာ။''

'အောင်ကျော့်အသံကိုကြားရသည်။လှမ်းကြည့်လိုက်တော့..သူ့သူငယ်ချင်းအုပ်စု။
သူတို့ရှိရာကိုပဲ လျှောက်သွားလိုက်သည်။

''သားကြီး လာ..ငါတို့မှာ ပါတယ်..''

''အဲ..ဘာလဲ..ဘာတွေပါတာလဲဟ..''

''အာ..မင်းကလဲ ငါတို့တွေ မဆုံတာကြာပြီလေ..ငါ့မှာ မနက်ထဲက စီစဥ်ထားတာ..
ဟိုမှာ ငါ့ကားပါတယ်။အဲ့အထဲမှာ ရေခဲကစ်ပါတယ်..အဲ့အထဲမှာမှ..ဘီယာဘူးတွေပါတယ်..
ဟား..ဟား...''

''အေး..ချကွာ..ဟား...ဟား..''

မတွေ့မဆုံတာကြာပြီဖြစ်သည့် သူငယ်ချင်းများနှင့်တွေ့တော့ သူလဲ ပျော်လာခဲ့သည်။
သိပ်အများကြီးတော့ မသောက်ဖြစ်။
အိမ်ပြန်ရဦးမည်လေ..။

''ဟျောင့်တွေ..တံခါးဖွင့်ပြီကွ...လာလာ..''

''ဟေး......''

ကျောင်းထဲသို့ သူ့ထက်ငါဦးအောင်တိုးဝှေ့ဝင်သွားကြသည့် ကျောင်းသားအုပ်ကြီးထဲ သူလဲ တိုးဝှေ့သွားသည်။
ဘယ်သူအောင်တယ်ဟေ.
ဘယ်သူ့ကိုမတွေ့ဘူးကွ  ဟူသောအသံများဖြင့်
ဆူညံနေခဲ့သည်။
သူလဲ တိုးဝှေ့ဝင်ရင်းသူနှင့် ပန်းဖြူနာမည်ကို
ရှာမိသည်။
ဟော...သူ့နာမည်ကိုတွေ့သည်။
ပန်းဖြူရော..ပန်းဖြူကို မတွေ့သေး...
ဟာ...ပန်းဖြူကွ ဟု
သူထအော်မိသည်။
သူမနာမည်အနောက်မှာ ဂုဏ်ထူးငါးခုနှင့်။

.....

ကျောင်းအပြင်ရောက်တော့...
အောင်ကျော့်ကို တွေ့သည်။ မျက်နှာမကောင်း..။သားကြီး မင်းအခြေအနေဘယ်လိုလဲ ဟု သူ့ကိုလှမ်းမေးသည်။

''အေး..ငါအောင်တယ်ကွ..မင်းရော
ဘယ်နှယ့်လဲ ဟျောင့်..''

''ငါတော့ မအောင်ဘူးသူငယ်ချင်းရာ...ဟားဟား..''

သူဘာပြောလို့ပြောရမှန်းမသိ။အောင်ကျော်က
အတန်းထဲမှာ ပျော်ပျော်နေတက်ပြီးစာကို ဂရုမစိုက်တဲ့သူဖြစ်သည်။အခုလဲ သိပ်ပြီးဝမ်းနည်းပုံမပြ။

''ဟျောင့် ဘာငိုင်နေတာလဲ..လိ။
မင်းပြီးရင် ငါတို့နဲ့လိုက်ခဲ့ကွာ..တစ်ညလုံးကဲကမယ်..ဘယ်လိုလဲ...''

''အဲ....''

