.
.
.
.
.
.
.
.
.
.
.
.
.
.
.
.
.
.

ချစ်သူတွေဖြစ်ခဲ့ကြတော့လည်း..
နေ့ရက်တို့က ပို၍ အဓိပ္ပါယ်ရှိလာခဲ့သည်။
သူငယ်ချင်းများကိုလဲ..
သူတို့နှစ်ယောက် ချစ်သူတွေ ဖြစ်သွားကြသည့်အကြောင်းကို ဖွင့်ပြောလိုက်သည်။
သူငယ်ချင်းများက

''ဟင်..မင်းတို့က အခုမှ ချစ်သူတွေဖြစ်ကြတာလား..ငါတို့က အစထဲက မင်းတို့နှစ်ယောက်ကို ချစ်သူတွေလို့ပဲ ထင်တာ.. ''ဟု
ပြောကြသဖြင့် ရယ်ရသေးသည်။

ပန်းကလေးတွေလဲ ပွင့်မြဲပွင့်ကြ၏။
သို့သော် ခါတိုင်းထက် ပို၍
မွှေးပျံနေခဲ့သည်။
သူနှင့်ဖြူတို့ ချစ်သူ့ဘာသာဘာဝ
ရုပ်ရှင်ကြည့်သည်။
မုန့်ဆိုင်များ အတူတူ စားကြသည်။
ပန်းခြံသွားသည်။
ရယ်ရင်းမောရင်း..ချစ်စကားလေးတွေ
အတူတူဆိုရင်း..
တစ်ယောက်ကို တစ်ယောက်ဖေးမကြသည်။

တစ်ခါတစ်ခါတော့လဲ..
စိတ်ဆိုးစိတ်ကောက်ရင်း..
ရန်ဖြစ်ကြရသေး၏။
များသောအားဖြင့်တော့..သူကသာ..
အလျှော့ပေးခဲ့ပြီး..သူမကလဲ..
အကြာကြီး စိတ်မကောက်တက်။

အချစ်သည်..မျှော်လင့်ချက်တို့ကို
ပိုမို ခိုင်မာစေသည်ဟု...ကြားဘူးသည့်အတိုင်း....သူလဲ အရင်လိုမဟုတ်တော့..။
ကျောင်းစာကို အချိန်ပေးလုပ်ဖြစ်လာသည်။
သူမ အိမ်မှာပဲ..စာအတူတူလုပ်ဖြစ်လာသည်...။

ကဗျာတစ်ပုဒ်ရှိသည်။
ဒုက္ခနှင့်တစ်ခါကြုံတိုင်း ချစ်သူလက်ကို
ဆွဲကိုင်ထားပါရစေ... တဲ့..။
သူကတော့ ကြုံကြုံမကြုံကြုံ
ထာဝစဥ် ဆုပ်ကိုင်ထားရင်း
ရွှေရောင်နေ့ရက်တို့ကို ဖန်ဆင်းချင်သည့်သူဖြစ်သည်။

***********************
*************

''ကို..မေးစရာရှိတယ် ။''

''ဟင်..ဘာလဲ..မေးလေ..''

သူ ဖြူ့အိမ်မှာပဲ စာလာလုပ်နေခြင်းဖြစ်သည်။ဖြူ့အမေက သူတို့နှင့် မလှမ်းမကမ်းရှိ..စားပွဲတစ်လုံး၌
စာရင်းစာအုပ်များနှင့် ထုံးစံအတိုင်း 
အလုပ်ရှုပ်နေမြဲဖြစ်သည်။

''ဟိုနေ့က ကို အောင်ကျော်တို့နဲ့ ဘယ်သွားတာလဲ ။ပြီးတော့ အခုရက်ပိုင်း ညနေဘက်တွေဆို ကို ပျောက်နေတယ်။ အဲ့ဒါ..
ဘယ်တွေ သွားနေတာလဲ..မှန်မှန်ဖြေ.. ''

''သြော်..ဒါလား အဟား...
မှန်မှန်ဖြေစေချင်ရင် အာဘွားပေး.. ''

''ဘယ်လိုဖြစ်နေတာလဲ ဟိုမှာ
မေမေကြားသွားလိမ့်မယ်..''

စားပွဲခုံအောက်မှ သူ့ခါးကို လိမ်ဆွဲရင်း
တိုးတိုးလေးပြောလာသည်။

''ဒီလိုပါဖြူရဲ့..ဟိုကောင် အောင်ကျော်တို့အိမ်မှာ သူ့ဦးလေးက ဂျင်ဆော့တဲ့ စက်ကြီးတွေ အောင်ကျော်နဲ့သူ့အမ အတွက်ဆိုပြီး..
ဝယ်ပေးသွားတယ်လေ..။အဲ့ဒါ အောင်ကျော်ခေါ်တာနဲ့ ကိုယ်လဲ သွားဆော့ဖြစ်တာ..''

''ဖြူမယုံရင် ကြည့်ပါလား..
ဒီမှာ ဗလကြီးတွေ ထွက်လာပြီ..''ဟုပြောကာ သူ့လက်မောင်းတွေကို မြှောက်ပြလိုက်သည်..။

သူမက စိတ်ပေါ့သွားပြီး တစ်ခစ်ခစ်ရယ်သည်။

''ဘာဗလမှလဲ မရှိပဲနဲ့..ခစ်ခစ်..''

''ချက်ချင်းတော့ ဘယ်သိသာမှာလဲ ဖြူရဲ့။
နောက်ဆိုရင် ဗလကြီးတွေ အကြီးကြီး ဖြစ်လာမှ ဖြူ့ကို ချုပ်ပြီး..မွှေးမွှေးပေးပြမယ်..ကြည့်နေ..''

''သွား..တစ်စိတ်ရှိ..ဒါပဲတွေးနေတာ..''

''ဟား..ဟား..''

''ခစ်ခစ် ''

သူတို့နှစ်ယောက်လုံး ရယ်သံက တော်တော်ကျယ်သွားပုံရသည်။
သူမ အမေက လှည့်ကြည့်ခိုက် သူနှင့်မျက်လုံးချင်းဆုံသွားပြီး..
အန်တီက ပြုံးပြသည်။

''သမီးတို့..စာတွေရရဲ့လား စာမေးပွဲနီးနေပြီနော်..။လိုတာရှိမေမေ့ကိုပြောဦးနော်...''

''သြော်...ဒါနဲ့ မေမေ လဘက်သုပ်ပေးမယ်လေ စားကြမလား.. ''

''ဟာ..ရတယ် အန်တီ။မစားတော့..''

''ကောင်းတာပေါ့..စားမယ်မေမေ..သုပ်ပေး''

အသံနှစ်သံက အတူတူထွက်သွားသည်။
အန်တီက ပြုံးပြီး..

''အေး..အေး..မေမေသုပ်ပေးမယ်..ခဏလေး..ခဏလေး...ဒီစာရင်းလေးဖြတ်လိုက်မယ်...''
ဟုဆိုကာ..သူ့စာအုပ်ကြီးတွေဘက် ပြန်လှည့်သွားသည်။
ပန်းဖြူက သူ့ကို
ပြုံးပြပြီး...

''လောင်းမလား..အဲ့ဒီလဘက်သုပ်..မစားရဘူးဆိုတာကို...''

သူ ဘာစကားမှ မဆိုဖြစ်။
ဖြေးညှင်းစွာပဲ ခေါင်းခါမိသည်။
ဖြူ့မေမေ အန်တီ ဖြူမြင့်မိုရ်က..နာမည်နှင့်လိုက်အောင်..ထက်မြက်သူတစ်ယောက်ဖြစ်ပြီး..ဖြူ့လိုပဲ ချောမောလှပသူ ဖြစ်သည်။
တည်ကြည် ခန့်ငြားပြီး..
တစ်ဘက်သားလူအပေါ် သြဇာငြောင်းသည့်
ရုပ်ရည်မျိုးဖြစ်သည်..။
အလုပ်ပဲ တစ်ချိန်လုံး ခေါင်းထဲရှိပုံရသည်။

ဖြူက ထိုသည်ကို မကြိုက်။
ဖြူ့နေရာမှာလဲ သူကိုယ်ချင်းစာမိသည်။
ဖြူက နွေးထွေးကြင်နာမူ့ မေတ္တာ ငတ်မွတ်သူဖြစ်သည်။
ထို့ကြောင့်ပဲ သူမ အပေါ် သူ
အတက်နိုင်ဆုံး အလိုလိုက် ချစ်ပေးခဲ့သည်။

ဖြူ့ရင်ဘတ်ထဲ နာကျင်မူ့တွေကို
မခံစားစေလိုခဲ့..။

တကယ်လဲ သူပြန်တဲ့ အချိန်ထိ..
ထိုညက လဘက်သုပ် ရောက်မလာခဲ့။

..........
ချစ်သူ့အိမ်အပြင်၌ ဒီဇင်ဘာ၏
နှင်းစက်တို့က သူ့ကို ဆီးကြို နှုတ်ဆတ်နေခဲ့သည်။အဲ့ဒီနှင်းတွေ ချစ်သူ့အိပ်မက်မှာ
ရှိပါစေလို့ပဲ..သူခပ်ဖွဖွ..ဆုတောင်းရင်း...
အိမ်ပြန်လာခဲ့လိုက်၏။

အန်တီကတော့..
သူပြန်လာတာတောင် သိပုံမရ။
ညသည်..ပင့်သက်တို့နှင့်
မွန်းကျပ်နေခဲ့သည်.....။